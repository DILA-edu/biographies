<?xml version='1.0' encoding='utf-8'?>
<div xmlns="http://www.tei-c.org/ns/1.0" type="明律">

<lb ed="B" n="0229a08"/><head>南宋四明湖心寺沙門釋元肇傳<persName type="secondary">道言　思敏</persName></head>

<lb ed="B" n="0229a09"/><p xml:id="pB27p0229a0901">釋元肇姓陸氏明州人蚤歲習律閱大藏誦蓮經萬過刺血書

<lb ed="B" n="0229a10"/>蓮經一部寫律宗諸疏三部操行謹嚴精進無懈建炎四年金

<lb ed="B" n="0229a11"/>兵破明州肇時住湖心寺金虜強之北行行至南徐謂左右曰

<lb ed="B" n="0229a12"/>吾將西歸矣即聞笙歌聲西望念佛而化道言會稽人靈芝元

<lb ed="B" n="0229a13"/>照弟子也照詳律儀著述頗富言從之究心毘尼盡獲所學晚

<lb ed="B" n="0229a14"/>修淨業臨滅前數日見二神長丈餘謂言何不繫念於是大集

<lb ed="B" n="0229a15"/>道俗稱佛名三晝夜忽升座說法為眾懺悔至曉即座而化又

<lb ed="B" n="0229a16"/>思敏者亦依靈芝照增受戒法既嚴操行兼志淨修如是者二

<lb ed="B" n="0229a17"/>十年偶疾約眾諷觀經十餘日見佛光滿室臨終唱佛聲出眾

<lb ed="B" n="0229a18"/>表酷暑留龕七日異香郁然</p>
</div>